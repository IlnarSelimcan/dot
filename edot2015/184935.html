 
<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>Сүзлекләрнең электрон фонды</title>
<link rel="stylesheet" type="text/css" href="include/template_styles.css">
<link rel="stylesheet" media="screen,projection" href="include/css/ui.totop.css" />
</head>
<!-- jquery -->
<script src="include/js/jquery-1.7.2.min.js" type="text/javascript"></script>
<!-- easing plugin ( optional ) -->
<script src="include/js/easing.js" type="text/javascript"></script>
<!-- UItoTop plugin -->
<script src="include/js/jquery.ui.totop.js" type="text/javascript"></script>
<!-- Starting the plugin -->
<script type="text/javascript">
$(document).ready(function() {
/*
var defaults = {
containerID: 'toTop', // fading element id
containerHoverID: 'toTopHover', // fading element hover id
scrollSpeed: 1200,
easingType: 'linear'
};
*/
 
$().UItoTop({ easingType: 'easeOutQuart' });
 
});
</script>
 
 
<body class="all" bgcolor="#FFFDD6">

<table width="100%" border="0" >
<b>Таңлат 2015-2017</b><p><p><b>АЛУ</b>  I  <i>ф.</i>  <b>1</b>. 1) Нәрсәне дә булса кулга тоту. <i>Рамай идарә болдырына чыкты да кесәсендә йөреп таушалып беткән «Беломорканал» пачкасыннан соңгы папиросын алды. </i>Х.Хәйруллин</p><p>2) Нәрсәне дә булса авызга кабу, иреннәр арасына кыстыру. <i>Көймәче, сүзеннән туктап, авызына трубкасын алган иде.</i> Ш.Камал</p><p>3) Нәрсәне дә булса эләктерү, эләктереп, кысып тору. <i>Мин шулай басып торам, кем дә кем, биеп, кулымдагын алса, шәл шуңа булыр.</i> К.Тинчурин </p><p>4) Көрәштә яки сугышкан вакытта: берәр җиреннән эләктереп, ябышып тоту. <i>Ике ир каһарман ярты сәгать буенча, бер-берсенең билләреннән алган хәлдә, мәйданны урап йөриләр</i>. Г.Ибраһимов</p><p>5) Кабул итү, төяү; сыйдыру. <i>Пароход үзенең трюмнарына --- ун мең тоннадан артык марганец концентраты алды. </i>Р. Мостафин</p><p>6) Үзенә ияртү, үзеннән калдырмау; үзе белән йөртү, үзендә йөртү. <i>--- кайтырмын, дидем, авылга, Агыйдел буена. Үзем белән хатынны, бәләкәй кызчыкны алырмын, дидем. </i>Э.Касыймов. <i>Чабылган печәнне киптереп, чүмәләгә салырга дип, әти үзе белән мине дә алды.</i> З.Хөснияр. <i>– Андрей, – дидем мин аңа, ялынып, – ал мине үзең белән!</i> А.Шамов. <i>Ир балалар балта-көрәк алдылар</i>. М.Мәһдиев</p><p>7) Тартып чыгару, йолку, казып чыгару, казып җыю. <i>Балалар, атнадан артык, колхозга бәрәңге алуда эшләделәр.</i> Ф.Садриев</p><p>8) Әйберне өстен каплап торган нәрсәдән кыркып, йолкып, кисеп, кубарып һ.б.ш. юллар белән арындыру.<i> Егет, диюнең сүзенә ышанмыйча, сакалыннан тоткан килеш, берәм-берәм, сакалының йонын йолкый башлый, һәр бөртек йон алган саен күк күкри, тагын әллә нинди куркыныч тавышлар чыга</i>. Әкият. <i>Вәзиренең сүзен сынап карау өчен, палас астына бер алтын тәңкә куйган, үзе шул урынга якын утырып, чәч алучысын чакырткан да чәчен алырга кушкан</i>. Н.Исәнбәт</p><p>9) Кисеп ташлау, операция юлы белән юк итү. <i>Бер күзен клиникада шул ук көнне алганнар, ә икенчесе күрмәс булган, томаланган... </i>Э.Касыймов </p><p>10) <i>махс. </i>Агач эшләнмәләргә чокып, кисеп һ.б. юл белән уем, ырмау ясау. <i>[Эш] Озакка сузылды, баганалары черегән икән, яңа баганаларга ырмау алу кулны тотты, ә югыйсә баганаларны алыштырырга исәпләмәгәннәр иде</i>. М.Хуҗин</p><p>11) Борын яки авыз аша эчкә суыру, сулау. <i>Тузан, бөркү, һава җитми, сулыш алу читен</i>. С.Зыялы.<i> Әйе, бу минутта миңа, Гаяз белән бергә ишегалдына чыгып, саф һава алу кирәк иде</i>. М.Әмир</p><p>12) Башкару, үтәү максаты белән, үз өстеңә эш, йомыш, йөкләмә кабул итү. <i>Шушы җыелышта без һәрберебез, уку елы башланганчы колхозда иллешәр хезмәт көне эшләрбез, дип йөкләмә алдык</i>. Р.Хафизова. <i>Төнге бердә участокта нәрәт алалар, сәгать икедә забойда смена алышына.</i> Ә.Галиев. <i>Мәскәү Сабан туен быел Чаллы шәһәре шефлыкка алган иде.</i> Мәдәни җомга </p><p>13) Теләгәнне, кирәгрәкне, әйбәтрәкне аерып сайлау, сайлап булдыру. <i>Батима карчык утынчы белән сатулашып тормады. Иң элек иң кирәген алырга кирәк иде. --- ниһаять, базарның он-ярма, орлык-ашлык сата торган төшенә якынлаштылар</i>. Н.Фәттах. <i>--- чынлыкта, тәрҗемә бервакытта да оригиналның билгеле бер сүзенә тәңгәллек буларак сүзлекләрдә --- теркәлгән берәмлекләр арасыннан сайлап алу белән генә чикләнми</i>. Р.Юсупов.<i> Әмма, үз кирәген алу белән, шундук башка авылга чыгып чапса, ул әле Ярми үк булып җитмәс иде</i>. Х.Мәхмүтов</p><p>14) Берәр нәрсәне эшләргә мөмкинлек булдыру, шуңа ирешү. <i>Моңарчы да, аларның ризалыкларын алабыз, дип, кара җәяүгә калып беттек инде</i>. Г.Камал. <i>--- ауга чыгарга рөхсәт алу белән, төрле тарафка таралып, сунарны башлап җибәрделәр</i>. Т.Нәбиуллин</p><p>15) Бирелгән, җибәрелгән нәрсә килеп ирешү, кулга керү. <i>Телеграмманы алу белән, Каюм җизнәсе юлга җыена башлады</i>. Р.Хафизова. <i>Күптән түгел мин туган шәһәрем Киренскидан хат алдым</i>. Ф.Углов. <i>[Зөләйха] Казанда тулай торакта яшәп ятучы авылдаш кызының адресын алды</i>. З.Хөснияр. <i>Мәүлиха апа, җаным, тагын ни булды? Кайгылы хәбәр алмагансың бит?</i> Г.Бәширов</p><p>16) Кабул итү. <i>Синнән хат алу – үзе бер бәйрәм</i>. Н.Нәҗми. <i>Редакциядән тема, киңәш алу – начар эш түгел, ләкин безнең үз инициативабыз да кирәк бит. </i>Х.Туфан // Телдән яки язма рәвештә билгеле булу. <i>[Борһан] Улы үлгән, дигән хәбәрне алгач: «Һич югында, каберен күреп кайтырмын...» – дип, улы һәлак булган якларны әйләнергә уйлаган.</i> М.Хәсәнов </p><p>17) Нәрсә белән дә булса бүләкләнү; нинди дә булса дәрәҗәгә ирешү, ия булу. <i>Ә 1950 елның 18 маенда Находка шәһәр статусы алды</i>. Ә.Хәбибуллин. <i>Р.Харисның «Ат иярләү» поэмасы көндәлек матбугатта үзенә лаек бәяне алды инде</i>. Казан утлары // Нинди дә булса дәрәҗәгә, хәлгә ирешү, ия булу. <i>Бер эштә дә сынатмый ул, Һәрбер эштә дан ала</i>. Ә.Ерикәй<i>. [Вахит Хөҗҗәт улы Хаков] --- татар әдәби теленең барлыкка килүе һәм үсешенә багышланган, филология фәннәре докторы исемен алу өчен язылган докторлык диссертациясен, 10 ел үткәч, 1971 елда яклый</i>. Р.Фәйзуллин</p><p>18) Аң-белемгә, мәгълүматка, берәр төрле белгечлеккә ия булу; белемле, мәгълүматлы, тәрбияле булу. <i>Әлбәттә, укып, белем алу, белгеч яки галим булу – бик күркәм эш</i>. Ә.Еники.<i> Көнбатыш Казахстанның финанс бүлеге оештырган салым бухгалтерлары курсында белгечлек алу өчен, Уральскига китеп бара</i>. Т.Кәримов. <i>[Гөлүсә] --- бер файдалы һөнәр алу теләге белән, профессиональ-техник училищега укырга керде</i>. Г.Сабитов </p><p>19) Эшләп, тир түгеп, вакыт сарыф итеп яисә башка юллар белән, хезмәт хакына, әҗеренә ия булу. <i>Тегесе нәрәтләрдә эшче сыйфатында үтә, аена өч йөз сум хезмәт хакы ала. </i>Р.Кәрами. <i>Кирәк чагында, сметада каралганнан тыш акча алу да берни тормый иде аңа.</i> В.Нуруллин </p><p>20) Файдалану өчен үз карамагында булдыру. <i>Машина алу факты бәхет түгел, машина алам, дип хыялланып йөргән көннәр – бәхет</i>. Т.Галиуллин. <i>Моторлы көймә алам, дип җенләнеп йөри бит</i>. Ф.Шәфигуллин. <i>--- бер йорт алып, шуны яхшылап төзәттерде һәм җәмгыять өчен кирәк булган җиһазлар алды. </i>З.Мөхәммәтшин </p><p>21) Басып керү, яулау, хуҗа булу. <i>Бастилияне алганмы әллә минем башкисәрләр? </i>Т.Галиуллин.<i> Шәһәрне алырга дошман соңгы көчен куеп көчәнә.</i> Р.Хафизова</p><p>22) Эш башкару өчен яллау, нинди дә булса эш башкаруны сорау. <i>Гөлбикә карышмады, извозчик алдылар да туры егетнең номерына киттеләр.</i> Г.Ибраһимов</p><p>23) Кагыйдәләрне, таләпләрне бозган яки җаваплылыкны үтәмәгән өчен акча түләтү яисә дәүләт тарафыннан мәҗбүри җыем буларак билгеләнгән акчаны түләттерү. <i>Авыл советы председателе Нуркаев, хайваннарны суярга ярамау, суйган кешеләрдән штраф алу турындагы игъланны совет йортына ябыштырып куйды</i>. Һ.Такташ</p><p>24) Файдалы казылмалар чыгару, җир асты байлыкларыннан һәм башка әйберләрдән икенче продукт җитештерү, җәнлек яки кош-корт аулау яки тоту, чәчеп (утыртып) үстергән нәрсәләрне өлгергәч җыю<i>. Нардуган – үзенең асылы белән аграр йола, ягъни ул игеннәрдән мул уңыш алу хакына, шундый өмет белән уздырылган</i>. Н.Максимов. <i>Нефтьтән төрле сыек ягулык алу</i></p><p>25) Су, төтен, ут һ.б.ш. берәр нәрсәнең өслегенә таралу, басып китү, каплап китү, уратып алу; үзенә буйсындыру. <i>Тик шулай да бик сак булырга кирәк – эчтәрәк агым ифрат көчле, эләксәң, йомычка урынына ала</i>. Ә.Еники. <i>Бар җирне су алу. Йортны ут алу</i></p><p>26) Эш кораллары, утлы кораллар һ.б.ш.ның эш башкару мөмкинлеген белдерә. <i>Сабан төрәне чирәмне киң алу. Туплар ерактан алу</i></p><p>27) Кемнең дә булса вакытын икенче эшкә, кешегә сарыф иттерү, игътибарын чит әйбергә җәлеп иттерү. <i>Сез, зинһар, гафу итегез, Сезне урынсыз борчыдык, ахры. Вакытыгызны гына алдык.</i> Г.Минский</p><p>28) Оешмага, уку йортына яки берәр бүлеккә кабул итү, вазифа бирү. <i>Шуңа тегене эшкә, шикләнебрәк, мәҗбүр булганга гына алган иде</i>. В.Нуруллин. <i>Каравылчы итеп алу. Бүлеккә яшь белгечләр алу</i></p><p>29) Эштән азат итү, эш урыныннан чыгару. <i>[Сулимов] Назыйм абыйны председательлектән алу мәсьәләсен куйдырды</i>. М.Вәли-Барҗылы // Нинди дә булса эшчәнлегеннән мәхрүм итү. <i>Мандатын алу</i></p><p>30) Берәр оешмага, коллективка, нәрсәнең дә булса составына кертү, кабул итү. <i>[Булат:] Демьяныч, шулай булгач, армиядә булмый торып, югары белем бирә торган хәрби училищеларга алу, анда биш ел укыту дөресме?</i> Ә.Хәбибуллин. <i>Ә Платонның эшләре уңайга китте, аны аспирантурага алдылар. </i>Х.Камалов</p><p>31) Өйләнү, җәмәгатьле булу, тормыш кору. <i>Ләкин көзен өйләнергә Өлгерми калды Аман: «Көз – күңелле вакыт түгел, Кызны мин язын алам!» [диде].</i> З.Мансур</p><p>32) Берәр авыруга дучар булу, авырудан нәрсә белән дә булса дәвалану. <i>--- бинаның беренче һәм икенче катларында – төрледән-төрле процедура алу бүлмәләре</i>. Ә.Салах </p><p>33) Юнәлеш килешендәге исемнәр белән килгәндә, берәр сүз яки эш турында күңелдә туган уйны белдерә. <i>Газ турында әйтүемне чынга алды, шаярып әйткәнне аңламады</i>. Г.Кутуй. <i>Әпипә, моны уенга алып, тамак төбе белән көлеп җибәрде</i>. Г.Бәширов</p><p>34) <i>сөйл.</i> Кисү, кыскарту, тарайту; киемне гәүдә калыбына яраклаштыру. <i>Күлмәкнең ике яклап бил турыннан алу</i></p><p>35) Урлау, үзләштерү. <i>Акча шкатулкасын алганнар!</i> К.Камал. <i>[Фәния:] Ничек бирелмәгән?! Син бит аның өлешен алып калдың.</i> Д.Салихов</p><p>36) Бетерү, юкка чыгару. <i>Күңел тынычлыгын алу. Гаепне алу. Шелтәне алу</i></p><p>37) Һәлак итү, бозу. <i>Матур чәчәкне кырау тиз ала.</i> Х.Мәхмүтов</p><p>38) Үз эченә, үзенә сеңдерү, суыру. <i>Каян аш та, каян дым ала икән бу мәһабәт наратлар?</i> М.Хәбибуллин</p><p>39) Конфискацияләү; көчләп, ирексезләп, кая да булса тапшырырга, бирергә мәҗбүр итү. <i>Хосусый заводларны дәүләткә алу</i></p><p>40) Тоткын итү, азатлыгын чикләү. <i>Дошманның дүртесе үтерелгән, берсе, күзе яралысы, пленга алынган.</i> Г.Минский </p><p>41) Балык тоту, эләктерү, каптыру. <i>Малайлар, килү бушка китмәде, диештеләр, унар-унбишәр балык алганнар.</i> Г.Ибраһимов. <i>--- беренче балыкны үзем алыр төсле тоям, һәр минутта, менә эләгә, менә эләгә... дип тора идем.</i> Г.Ибраһимов</p><p>42) Кертү, теркәү. <i>Теләсә нинди башка тел кебек, татар теле дә, яңа төшенчәләрне белдерү һәм булган төшенчәләрне тагын да дифференциацияли төшү өчен, башка телләрдән сүзләр алган һәм ала</i>. Татар грамматикасы. <i>Сүзлеккә җирле сөйләм сүзләрен дә алу</i> </p><p>43) Куллану өчен үзләштерү, кулланышка кертү, берәр максат белән файдалану. <i>Сәнгатьне тәрбия коралы итеп алу</i></p><p>44) Бер ноктадан (урыннан) кайсы якка булса да читкә(рәк) күчерү, бору, юнәлдерү, тайпылу. <i>– Замир, пока турыга бар. Уңга ал. Хәзер үз ягыңа бор, – дип, Зөлфия юлны күрсәтеп барды. </i>Т.Галиуллин</p><p>45) Телефон, рация һ.б.ш. аша тоташу, бәйләнешкә керү. <i>Вәдүт телефонга тотынды. «Үрнәк»не алып сөйләште.</i> Х.Хәйруллин</p><p>46) Укучыларның белеме һәм тәртибе билге белән бәяләнү, билгегә ия булу. <i>Рафаэль ык-мык итте, акланмакчы булып: – Быел беренче тапкыр «дүртле» алуым ла әле, гел «бишле» иде, – диде</i>. М.Хуҗин</p><p>47) Игътибар итү, тукталып үтү. <i>Менә минем хатынны гына алыйк, мин анда-монда китсәм, бөтенләй зарыгып көтеп тора, ашамый-эчми</i>. А.Шамов. <i>Алып карасаң, барлык табигатьне дә тере дип фараз итәргә була бит.</i> Р.Фәизов</p><p>48) <i>мат.</i> Кушу гамәленең киресен эшләү, бер санны икенче санга киметү гамәле башкару. <i>Унбиштән җидене алу</i></p><p>49) <i>күч</i>. Берәр яңа сыйфатка күчү, үзгәрү, яңа сыйфатка ия булу. <i>Нәтиҗәдә, образ әйтеп бетергесез зур символик яңгыраш ала</i>. М.Хәсәнов. <i>Сугышчан чыныгу алу. Хезмәт күнекмәсе алу. Мөстәкыйльлек алу</i></p><p>50) <i>күч</i>. Нинди дә булса тәэсир ясау, элекке сыйфатын үзгәртү, юкка чыгару. <i>Врачлар авыртуны ала торган инъекция ясадылар. Тәнен кояш алган. Бу тапны кислота алмый</i></p><p>51) <i>күч</i>. Кешедән нидер таләп итү (көч, вакыт, энергия). <i>Аннан учакта ашарга әзерләү, утны, сүндермичә, тәүлек буе саклап тоту да – күңелле мәшәкать, тик күп вакытны ала иде.</i> Р.Фәизов. <i>Көндәлек эш күп көч, энергия ала</i></p><p>52) <i>күч</i>. Күзәтү, тикшерү, өйрәнү максатын кую.<i> Шунда ук Балык базары тирәсен дә күзәтү астына алдылар</i>. З.Фәтхетдинов</p><p>53) <i>күч</i>. Психик яки физиологик кичерешләр чолгау, биләү. <i>Әллә никадәр кешене үзенең авызына каратып торудан ул бары тик ләззәт кенә алды</i>. Ф.Садриев. <i>Хәдичә түтинең бөтен тәнен ут алды, күз алды караңгыланды.</i> Г.Бәширов. <i>Арба янына килеп ятып, йоклау хәстәрен күрә башлагач, мине бизгәк кебек калтырау алды</i>. Г.Ибраһимов</p><p>54) <i>күч.</i> Очлы әйбергә кадау, кадап күтәрү. <i>Штыкка алу. Сәнәккә алу</i></p><p><b>2.</b> <b>аласы </b><i>и. мәгъ. к. </i><b>алачак</b>. <i>Аласым да юк, бирәсем дә бетте</i></p><p><b>3.</b> <b>алып</b> <i>бәйл. функ.</i> 1) Эш-хәлнең башлану вакытын белдерү өчен кулланыла. <i>Ел кебек озын җәйге көндә таңнан алып кичкә кадәр көнозын көтүдә йөргәннән соң, капканы сыңар мөгезе белән генә төртеп ачып, әлсерәп, ишегалдына кайтып кергән сыер хайванын күргәнегез бардыр инде.</i> З.Хөснияр. <i>Шул көннән алып, татарлар --- текә генә тау итәгендә алты урыннан бәреп чыгып яткан чишмә янына утар салып утыралар</i>. З.Зәйнуллин </p><p>2) Билгеле бер предметтан (әйбердән) санала башланганын белдерә. <i>Һәм шулай ук анда нинди генә кошлар булмый!.. Баш бармак хәтледән алып бозау чаклысына кадәр!</i> Ә.Еники</p><p><b>4. </b><i>ярд. ф. функ.</i> 1) Төп фигыльләргә тизлек, кыска вакыт эчендә башкарылу төсмере өсти. <i>Нурисламның кинәт йөрәге чәнчеп алды.</i> Р.Хафизова. <i>Махно бармак буыннарын шартлатып алды.</i> З.Фәтхетдинов</p><p>2) Эш-хәлнең тәмамлануын, нәтиҗәсен белдерә: <i>Мин аларны тикшерүче язганнардан күчереп алдым. </i>Р.Мостафин. <i>Азактан траншея буйлап ярдәмгә килгән иптәшләре снаряд күмгән туфрактан казып алган Раянны</i>. Ш.Янбаев</p><p>3) Эш-хәлнең бер генә тапкыр булуын белдерә. <i>--- тигез хәрәкәтләнә торган бармаклары ялгышып алгандай булды.</i> Н.Фәттах.<i> Минһаҗ, чын күңелдән куанып, кулын кулга сугып алды.</i> Г.Бәширов</p><p>4) Эш-хәлнең аз дәвамлылыгын, озак бармавын белдерә. <i>Егерме еллар элгәре безнең тәнкыйтьтә, акыл поэзиясеме, хис поэзиясеме, дип бәхәсләшеп алалар иде</i>. Р.Зәйдулла. <i>Тик аның гомере кояшлы яңгыр кебек кыска булды, ул атылган йолдыз кебек ялтырап алды да сүнде</i>. Г.Тавлин </p><p>5) Эш-хәлнең тизлеген, көтмәгәндә, кинәт башкарылуын белдерә. <i>Оча торгач, күзәтә торгач, биек тау башында туп сыман түгәрәк әйбер күреп алган. </i>Ф.Яруллин. <i>Каян өйрәнеп алган бу Васих мондый төчелекне?..</i> Р.Батулла</p><p> ◊ <b>Алмаган бия, тумаган колын (тай)</b> <i>ирон.</i> Буласы мәгълүм түгел, булуы бик шикле өмет-хыялдан көлеп әйтелә. <b>Алып биреп</b> Тиктомалдан бик каты тиргәп, орышып. <b>Алып биреп китү</b> Чыгымчылап чабып китү. <b>Алып мактарлык түгел, салып таптарлык түгел</b> Уртача. <b>Алып та ега, чалып та ега</b> Теләсә ничек хәрәмли, өстен чыгу өчен бер чарадан да тайчынмый. <b>Алып узу</b> Артык узыну. <b>Алырсың шайтаннан иман</b> 1) Акчага, малга табынган комсыз кеше хакында әйтелә; 2) Йомыш үтәргә, нәрсә дә булса бирергә бик саран кешегә карата әйтелә</p><p> <b>Ала бару</b> Һәрберсен, булган берсен бер-бер артлы алу</p><p> <b>Ала тору</b> <i>к</i>. <b>алып тору </b>(<i>1 мәгъ.</i>). <i>Аннан язып кайткан эшләре яхшы бәяләмә ала тора</i>. Ф.Әхмәтова-Урманче</p><p> <b>Алып ату</b> 1) Кинәт, көтмәгәндә, искәрмәстән алу, башкача эшләтмәү. <i>Аннары минем эш кузгатучылар кирәкле кәгазьләрне җыеп бетергәнче, --- корольнең үзен алып аттылар.</i> Р.Мостафин. <i>Димәк, аны беренче секретарьлыктан алып ату җаен эзли.</i> Ф.Садриев<i>. Шуның өстенә, көнаралаш диярлек, көтүгә бөтенләй чыкмый калуларын да Фәйрүзә апасына әйтсә – берсүзсез эшеннән алып атачаклар аны.</i> В.Нуруллин</p><p>2) Дуамалланып ыргыту. <i>Өстәлдә өелеп торган кәгазьләрне алып ату</i></p><p> <b>Алып бару</b> 1) Нинди дә булса эшне даими рәвештә үтәү, һәрвакыт башкару. <i>Көндәлек эшләре муеннан булса да, Гашигуллин санаторий-профилакторийдагы дәвалау методикасы буенча эзләнүләр дә алып бара</i>. А.Вергазов. <i>Мәмләкәтнең барлык эшләре шушы вәзир җилкәсендә икән, ул аларны бик уңышлы алып барган</i>. Г.Исхакый</p><p>2) Әле, хәзерге вакытта нинди дә булса эш башкару. <i>Тапшыруны тәҗрибәле журналист алып бара. </i>Татар иле</p><p>3) Эш-хәрәкәтнең нәтиҗәсе кая да булса яки берәр хәлгә китерү, китереп җиткерү, дучар итү. <i>Демокрит кешенең хакыйкатькә ирешү сәләтен таный, бу мәсьәләдә ул шул заманда вәсвәсәгә алып барган софистларга, скептикларга каршы чыга</i>. К.Гыйззәтов. <i>Һәлакәткә алып барган бу гөнаһны Сез үзара ризалашып кылдыгызмы?</i> У.Шекспир</p><p>4) Берәр эшне башкаруга, оештыруга җитәкчелек итү. <i>Ул аны яхшы белә: бу кеше – үз урынында, Бөек Ватан сугышында катнашкан, эшен гөрләтеп алып бара, колхоз үргә менә, үсеш бар.</i> М.Хәбибуллин. <i>Ул көне-төне колхоз-совхозларга чапты, ә газетаны шәхси ял вакытлары хисабына алып барды.</i> Ф.Садриев. <i>Җыелышны колхозның партоешма секретаре Хафиз алып бара.</i> М.Хәсәнов</p><p>5) Дәресләр үткәрү, укыту. <i>Шуннан соң директор, моңарчы үзе алып барган математика, физика фәннәрен аңа [Ибраһим Нуруллинга] биреп, югары сыйныфларны укытырга күчерә</i>. Р.Нуруллина</p><p>6) Юл күрсәтеп, юнәлеш биреп, артыннан ияртү, әйдәү. <i>Куудан бигрәк, атларны Кара Кашка алып бара. </i>З.Зәйнуллин</p><p>7) Илтү, кая булса да китереп чыгару. <i>Ул, бу җирләргә карау белән, кайда, нинди юл үткәнен, нинди сукмакларның кая алып баруын --- бик ачык хәтеренә төшерде</i>. Ә.Еники</p><p>8) <i>сөйл. </i>Җиңел машина, самолёт, судно һ.б.ш. транспорт кебек нәрсәләр белән идарә итү, аларны йөртү</p><p> <b>Алып бетерү</b> Ахырына кадәр алу, булганның барысын да алу. <i>Биредә, исемлек төзи башласаң, аларны искә алып бетерү дә мөмкин түгел</i>. М.Вәли-Барҗылы. <i>--- сез ник ул үзеңезнең эш бәһаңезне алып бетерергә тырышмыйсыз, менә бу гәзитә әйткәнчә, тартышмыйсыз?</i> Г.Исхакый</p><p> <b>Алып йөрү</b> Нәрсәне дә булса һәрберсен, рәттән алу; әле, хәзерге вакытта нәрсә дә булса алу белән мәшгуль булу. <i>--- җинаять кылынган, кеше каны аккан урынга, ягъни кунак-кунак уйнаган җиргә барып, таныклыгын күрсәтеп, үзе тикшерү – сорау алып йөрү юлыннан ул баш тартты</i>. Т.Галиуллин </p><p> <b>Алып калу</b> 1) Алырга өлгерү. <i>Малай, тегеләрдән папирос алып калырга ниятләп, машина янына килә.</i> Р.Мөхәммәтҗан</p><p>2) Яшереп, әйтмичә калдыру; яклашу, йомып калу. <i>--- берәребезгә югары оч малайлары бәйләнә башласа, хәзер калган икебез килеп җитә дә, бер-беребезне яклап алып кала торган идек</i>. В.Нуруллин</p><p> <b>Алып килү</b> Гел, һәрвакыт, даими алу. <i>Май-июнь айлары аның тормышында нинди дә булса борылыш ясарлык вакыйгалар алып килә иде.</i> Ф.Сафин. <i>Ел буена «өчле» алып киләләр. Дүртенче чиреккә дә «өчле» чыгарга тора</i>. Э.Яһүдин</p><p> <b>Алып китү</b> Билгеле бер вакыттан, урыннан эш-хәрәкәт яхшырып китү. <i>Салкында тора-тора туңып беткән ат шактый гына кызу алып китте.</i> И.Гази. <i>Аннары, лава ташкыныдай шаулап торган көр тавыш белән, әти шул көйне алып китте</i>. Ә.Галиев</p><p> <b>Алып кую</b> 1) Алдан алу, алып хәстәрен күрү</p><p>2) Каядыр икенче урынга алып урнаштыру. <i>Рәсемгә озак кына карап торгач, саклык белән генә, аның янына чәчәкләр бәйләмен алып куйды</i>. Г.Тавлин. <i>Мәгъфүрә Сабировна посылканы алып куярга кузгалгач, Тәнзиләнең дә бик матур челтәр кысалы шул көзгегә күз саласы килеп китте.</i> Р.Төхфәтуллин</p><p> <b>Алып ташлау</b> Көтмәгәндә, искәрмәстән, тиз хәрәкәтләр белән читкә алу. <i>Иптәш егете кечкенә баланы рельстан алып ташлаган, ә үзе өлгерә алмаган</i>. Р.Кәрами. <i>Әхмәт, үзенә юнәлгән утлы карашларны алып ташлау нияте белән, сүзен дәвам иттерде</i>. Ш.Маннур</p><p> <b>Алып тору</b> 1) Һәрвакыт, гел, даими алу. <i>Чит илләр белән элемтә оештырдык, аннан әдәбият алып тордык.</i> Казан утлары</p><p>2) Әле, хәзер алу. <i>Болар арасында жанр таләпләренә бәйле сораулар аерым урын алып тора</i>. М.Вәлиев </p><p>3) Вакытлыча файдалану өчен алу. <i>Нигъмәт казыйдан алып торган сәгатьне өстәлгә алып куйды.</i> Г.Ибраһимов </p><p>4) Биләү, үз эченә алу. <i>Болар арасында кыпчаклар һәм болгарлар күпчелекне алып торганнар</i>. Х.Миңнегулов. <i>Җирнең 70%тан артыграк өлешен океаннар алып тора</i></p><p> <b>Алып чыгу</b> Һәрберсеннән берәм-берәм алу </p></p>
</table>
</body>
</html>