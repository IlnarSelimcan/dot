 
<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>Сүзлекләрнең электрон фонды</title>
<link rel="stylesheet" type="text/css" href="include/template_styles.css">
<link rel="stylesheet" media="screen,projection" href="include/css/ui.totop.css" />
</head>
<!-- jquery -->
<script src="include/js/jquery-1.7.2.min.js" type="text/javascript"></script>
<!-- easing plugin ( optional ) -->
<script src="include/js/easing.js" type="text/javascript"></script>
<!-- UItoTop plugin -->
<script src="include/js/jquery.ui.totop.js" type="text/javascript"></script>
<!-- Starting the plugin -->
<script type="text/javascript">
$(document).ready(function() {
/*
var defaults = {
containerID: 'toTop', // fading element id
containerHoverID: 'toTopHover', // fading element hover id
scrollSpeed: 1200,
easingType: 'linear'
};
*/
 
$().UItoTop({ easingType: 'easeOutQuart' });
 
});
</script>
 
 
<body class="all" bgcolor="#FFFDD6">

<table width="100%" border="0" >
<b>Таңлат 2015-2017</b><p><p><b>ДӨНЬЯ</b>  <i>и</i>. <i> гар. </i> <b>1.</b> 1) Материянең бербөтен тәшкил иткән барлык формалары; җиһан</p><p>2) Галәмнең аерым бер өлеше, планета. <i>Ләкин болар һәммәсе дә каядыр икенче дөньяда, болытлар өстендә ишетелгән иде. </i>Г.Бәширов</p><p>3) Җир йөзе, анда булган терек һәм терек булмаган нәрсәләрнең барысы. <i>Тайга зур ул, тайга – иркен дөнья, Ярымшарның хәтта яртысы! </i>Ш.Маннур.<i> Атасы Әхмәтсафа агай, саран булмаса да, малның кадерен белүче һәм дөньяның үгез мөгезендә вә балык өстендә торуына иман китерүче борынгы бер кеше иде. </i>Ш.Мөхәммәдев. <i>Чүл һәм үсемлекләр, йолдызлар һәм бүреләр, арыклар һәм коелар, кышлак тормышы һәм үзенең егет чагы, яңа туган бәрәннәрне саклау һәм учак тергезү, чаяннар һәм ташбакалар турында </i>–<i> дөньяның үзе белгән барлык серләрен әңгәмә итә иде ул. </i>Т.Әйди</p><p>4) Безне чолгап алган бар табигать, мохит. <i>Май айлары, Бөтен дөнья яшел киемнәргә киенгән. </i>Һ.Такташ.<i> Бөтен дөньяны мамыктай йомшак яшь кар белән ап-ак итеп сылап куйган иде. </i>Ә.Еники.<i> Дөньяда юкны түгел, дөньяда булырга тиешлене, дөньяга кирәклене эшлиләр, кыскасы, гадәттә эшләнә торган эшне генә эшлиләр. </i>Ф.Хөсни</p><p>5) Табигатьнең, тереклекнең аерым бер тармагы, өлкәсе. <i>Киң кырга, саф һавалы үсемлекләр дөньясына килеп чыккач, үземне мин бөтенләй башкача хис иттем. </i>З.Бәшири. <i>Ул утка сентябрьнең өлгергән әремен сындыргалап салсаң, шул вакытта Чөн аръягыннан, башкорт ягыннан, зур кызыл табак булып ай да күтәрелсә, күлләр дөньясында сихри тормыш башлана. </i>М.Мәһдиев</p><p>6) Җирдә яшәүче һәм яшәгән барлык кешеләр; кешелек җәмгыяте. <i>Шуның белән мин укуымны да ташладым, бөтенләй дөнья кызы булып киттем. </i>Ф.Әмирхан.<i> Дөнья бу, улым. Ә дөньяда кылган игелек югалмый</i>. Р.Мөхәммәдиев.<i> Син әле саф, сабый, Әшәкелек күреп, дөньяны тарсынма, Өйрәтә алырсың барсын да, Сафлыкка, Намуска</i>, <i>Хаклыкка </i>–<i> Яхшылыкларның барсына, барсына</i>. С.Хәким</p><p>7) Җәмгыять төзелеше; иҗтимагый система. <i>Кузгал, уян, ләгънәт ителгән Коллар һәм ачлар дөньясы. </i>Интернационал. <i>Эшчеләрнең көчле протестлары Калтыратты капитал дөньясын. </i>М.Гафури</p><p>8) Кешеләр тормышы, яшәеше, гомумән көнкүреш. <i>Авыр ялгыз хатынга, бик авыр әлле-мәлле дөньясын алып баруы. </i>Ф.Сафин</p><p>9) Җәмгыять тормышының, иҗтимагый чынбарлыкның, эшчәнлекнең бер өлкәсе. <i>Моны без үзебезнең кечкенә дөньябыз галәмендә дә күрәбез. </i>Ф.Әмирхан. <i>Мин дә кермәкче буламын шул иҗат дөньясына. </i>Н.Исәнбәт</p><p>10) Аерым бер иҗтимагый төркем, кешеләр даирәсе. <i>Мәдрәсә гадәте буенча монда йөрүдән манигъ булмаганга, шәкерт дөньясы, бары бергә кузгалып, шул мәйданга таба агыла. </i>Г.Ибраһимов. <i>Бүлмә ишеген бикләп чыгып китәм кырга, урамга, ачлар арасына, туклар дөньясына, тормыш симфониясен тыңларга. </i>Һ.Такташ. <i>Тәрәкъкый өчен көрәш вакытында, гомумән, шәкертләрне мәдрәсәдән куу татар дөньясында безнең исемгә зур тап төшерәчәк. </i>Ә.Фәйзи</p><p>11) <i>юг. </i>Хисләр<i>, </i>һәртөрле кичерешләр, күзаллаулар белән бәйле психик халәт. <i>Шулай да болары аның читтән караганда күзгә ташлана торганы гына. Ә бит әле аның, шул тышкы бизәкләре өстенә, тагын күзгә күренми торган эчке дөньясы – күңеле бар. </i>Ф.Хөсни. <i>Карчыкның соргылт күзләре сагыш белән томаланды, моңсу уйлары рәхәт истәлекләр дөньясына алып киттеләр. </i>Г.Бәширов. <i>Бертөрле уйлар дөньясыннан икенче төрле уйлар дөньясына, күктән җиргә сикергән шикелле, сикерергә туры килгәндә, кемнең генә күңеле дулкынланмас икән. </i>И.Гази</p><p>12) <i>дини</i> Кешенең үлгәнчегә кадәр гомер иткән урыны; дөньялык; <i>киресе:</i> <b>ахирәт</b>. <i>Болай булгач, инде ни дөньяң, ни ахирәтең. </i>Ш.Мөхәммәдев. <i>[Мәрьям Зәйнәпкә:] Сез, өч көнлек дөнья өчен, бөтен ахирәтне онытасыз. </i>Ф.Әмирхан. <i>Син – бу дөньяның түгел, оҗмахта хурлар сазы син, саф, матур, моңлы авазларның бөек остазы син </i>–<i> скрипка. </i>Ш.Бабич</p><p><b>2. </b><i>с. мәгъ. күч. сөйл. </i>Искиткеч күп; бик зур. <i>Моның өчен Гафият дөнья кадәр тавыш чыгарды. </i>И.Гази. <i>Атларга бер солы көлтәсен артык биргән өчен дә дөнья чаклы тавыш куптара торган адәм. </i>Г.Ибраһимов</p><p><b>3.</b> <i>рәв. мәгъ. күч. сөйл. </i>Чиксез, гаять күп.<i> Сараеңа дәүләт яусын, поты белән, йөге белән, тау-тау, дөнья-дөнья!</i> Д.Аппакова</p><p> ◊<b> Дөнья аныкы </b>Үзеңне бик бәхетле хис итү турында.<b> Дөнья ачылу </b>Кемгә дә булса тормыш-яшәеш аңлашыла башлау, нәрсәне дә булса аңлау.<i> Шулай итеп, аларның икесе өчен дә өр-яңа дөнья ачылды.</i> Г.Гыйльманов. <b>Дөнья әйтү </b>Акыллы сүзләр сөйләү, төпле киңәшләр бирү турында. <b>Дөнья бабай </b>Тормыш мәшәкатьләре, борчулары һ.б.ш. турында әйтелә. <i>Дөнья бабай барсына да өйрәтте акрынлап, Аллага шөкер... </i>Авыл утлары. <b>Дөнья байлыгы </b>Бик зур байлык. <i>Сөембикәле Кремль – дөнья байлыгы</i>. <b>Дөнья басу </b>1) Картаю, картаеп хәлсезләнү; 2) Тормыш авырлыгына бирешеп, күңел төшү, дәрт сүнү. <i>Тәүге мәлләрдә күкрәк киереп дәртләнеп йөргән ир белән хатынның бераз бөрешеп калуын күрүчеләр дә моңа артык әһәмият бирмәделәр: «Боларны да дөнья басты», – дип кенә куйдылар.</i> М.Кәбиров. <b>Дөнья бәясе </b>Бик кадерле, кыйммәт. <i>Дөнья бәясе кеше иде. Асыл кеше иде [Сарьян]. </i>Г.Бәширов. <b>Дөнья бәясе торырлык </b><i>к.</i> <b>дөнья бәясе</b>. <i>– Дөнья бәясе торырлык! </i>–<i> диде аңа [Габдерахманга] җирән сакаллы, олы гәүдәле хирург ир, саф татар телендә.</i> Ф.Яхин. <b>Дөнья безнеке </b><i>к. </i><b>дөнья аныкы</b>. –<i> Бүген </i>–<i> тарихи көн. Талкыш халкы христианлык кабул итә! </i>–<i> дип очынды Васька. </i>–<i> Гулять итәбез! Дөнья безнеке! </i>С.Зыялы. <b>Дөнья белән исәпләшмәү </b>Тормыш-яшәеш нормаларын, кагыйдәләрен үтәмәү, аларны бозу.<b> Дөнья белән саубуллашу </b>Үлү. <i>Шулай айлар-еллар айнымый эчеп, ахыр чиге якты дөнья белән саубуллашты. </i>Ватаным Татарстан.<b> Дөнья бетереп </b>1) <i>гади с. </i>Бөтен көчкә, бөтен тавышка, бик нык (кычкыру һ.б.ш. турында). <i>Иптәшләрең дөнья бетереп котыралар, син авыз тутырып ашап утыр, имеш</i>. Р.Хафизова; 2) Бер җирне дә калдырмый, бөтен җирдән (эзләү турында). <i>Дөнья бетереп, мине эзләп йөргәннәр</i>. Р.Миңнуллин. <b>Дөнья бетү </b><i>дини</i> Кыямәт җитү, ахирәт башлану. <i>Артык бернәрсә калмый шуның белән, дигәнең төгәлләнде; дөнья бетте, җир, күк каядыр югалды, үзең онытылдың. </i>Г.Ибраһимов.<b> Дөнья бозу </b>1) Кемнең дә булса тормышын болгату, яшәргә комачаулау; 2) Нәрсәгә дә булса чуалыш, буталчыклык кертү; начар мохит (атмосфера) тудыру. <b>Дөнья бозылу</b> Тормыш-яшәеш начар якка үзгәрү. <i>Мәйханәдән чыккан мужиклар сөйләшеп торалар. Ак икмәккә май итеп ягарлык татлы көннең борынына сасы тәмәке төтене очырып, арадан берсе әйтеп куя: </i>–<i> Бозылды дөнья! </i>–<i> Бозылды, бик бозылды! </i>–<i> ди икенчесе.</i> Ф.Яхин.<b> Дөнья болгату </b>Барысын да бутап, бозып күрсәтү. <i>Ә шул ук вакытта, үзен милләт хадиме дип санаган агай-эне (ни аяныч!) өч хәрефкә койрык ялгамакчы булып мәш килә, «татармы без, болгармы?» дип дөнья болгата, дини китапчыклар белән спекуляция ясый... </i>М.Вәлиев.<b> Дөнья бу </b>«Акылыңа кил, хыял белән яшәмә» мәгънәсендә. <i>Ач күзеңне – дөнья бу!</i> <b>Дөнья бутап йөрү </b><i>к.</i><b> дөнья бозу</b>. <b>Дөнья бутау </b><i>к.</i> <b>дөнья бозу</b>. <i>Кырык яшьтә дөнья бутап, Илле яшендә үлгән</i>. Шәһри Казан. <b>Дөнья газабы күрү </b>Гомер буе газап, мәшәкать, кайгы-хәсрәт күреп яшәү. <b>Дөнья газабы тату </b><i>к. </i><b>дөнья газабы күрү</b>. <b>Дөнья газабы чигү </b><i>к.</i><b> дөнья газабы күрү</b>.<b> Дөньяга килү </b>Туу, барлыкка килү. <i>Беренче кар төшәр алдыннан, бер ир бала дөньяга килгәч, икесенең дә башлары күккә тиде. </i>И.Гази. <i>Хәзер инде яңа гына дөньяга килгән яшь үсемлекнең битен юарга шифалы бер яңгыр да кирәк иде. </i>Г.Бәширов. <i>12 нче елда Сарман авылында алар дөньяга килгәндә, аларны беркем дә авызга алмады. </i>Һ.Такташ. <b>Дөньяга сыймау </b>Артык һавалы кылану, үзен башкалардан өстен санау. <i>Нәселдән үк зур бай Бикмөхәммәтев, театрга кергәндә үк исерек булып, тирә-ягына унлап яраннарын җыйнаган, дөньяга сыймыйча йөри. </i>Ш.Камал. <i>Син үзеңне дөньяга сыймас кебек тоткан идең, </i>–<i> Биш карыш җиргә сыярсың, тотса мәскәүләр якаң! </i>Ә.Исхак. – <i>Әй сез, кыргыннар! Нәрсә җитми тагын сезгә, әллә маегызга чыдаша алмыйсызмы, нигә дөньяга сыймыйсыз? – дип, аларга кычкыра башлый. </i>М.Гали. <b>Дөньяга чыгу </b>1) Халык арасына чыгу, кешеләр белән аралашу, мәшәкатьләренә керешү, иҗтимагый тормышның берәр өлкәсендә турыдан-туры катнашып китү.<i> Бу ел бер мишәр, бөтен Европа дәүләтләренең икътисади хәлләренә зур бер инкыйлап ясаучы булып, дөньяга чыгарга теләп карады. </i>Ф.Әмирхан. <i>Ул герман сугышында яраланып, Петроградта яткан... Патшаны төшергән көннәрдә, терелеп, дөньяга чыккан. </i>Г.Ибраһимов; 2) Басылу (китап һ.б. турында). <i>Шулай итеп, ул әсәр Казандагы китап бастыручы бай Кәримовлар тарафыннан тик 1900 елда гына дөньяга чыгарыла. </i>М.Гали. <b>Дөньяга энә күзе аркылы карау </b>Вакчыл, юк-бар өчен дә тавыш-гауга күтәрә торган. <i>Бигрәк тә аларның бик күбесе – дөньяга энә күзе аркылы гына карый торган каты куллы хәзрәтнең һәм дөньяны чапан астыннан гына күргән бер бала җанлы абыстайның «әлли-бәлли итәр бу, Бохарага китәр бу» диеп тирбәтеп үстергән баласы. </i>Җ.Вәлиди. <b>Дөнья гизү </b>Сәяхәт итү, әллә кайларга бару, Җир шарының әллә кай җирләрендә булу. <i>Шушы ватык кулымны сөйрәп, туган-үскән җирем дип, Байтирәккә кайтыйммы, әллә безнең совет иле киң бит әле, кайда да сыенырга урын табармын дип, дөнья гизәргә чыгып китимме? </i>Г.Бәширов. <b>Дөнья гүзәле </b>Дөньяда беренче чибәр; чибәрлек алиһәсе. <i>Ирина Шәрәпова «Дөнья гүзәле – 2010» бәйгесендә катнашырга әзерләнә.</i> Юлдаш. <b>Дөньядан китү </b>Үлү, вафат булу. <i>Дворкадан алып кайткан бәләкәй көрән ат ботына тибеп имгәткәч, инде бөтенләй әдәм төсле яши алмады, сырхап-сырхап, дөньядан китте, мескен. </i>Ш.Камал. <b>Дөньядан кичү </b><i>к.</i><b> дөньядан китү</b>. <i>[Габдулла Тукай] Милләтенең яшь буыннарына бетмәс-төкәнмәс зур бер дәүләт һибә итеп, дөньядан кичте. </i>Г.Рәхим. <b>Дөньядан күчү </b><i>к.</i><b> дөньядан китү</b>. <i>Аннан соң Хәким Сөләйман дөньядан күчте.</i> Кол Шәриф. <b>Дөньядан үтү </b><i>к.</i><b> дөньядан китү</b>. <i>Бичаракаем, адәмнән болай акыллырак күзләре белән һәркемгә мөлдерәтеп карап, бер атнага якын ыңгырашып ятты да җомга көн иртә белән сәгать унда дөньядан үтте. </i>Г.Ибраһимов. <b>Дөньядан югалу </b>Нәрсәдер уйлап, нәрсәгә дә булса бик бирелеп, ваемсыз булып йөрү. <i>Шул авыр, тирән моң мине басты, үзе дә, ахры, дөньядан югалгандыр, мине күрми үтте. </i>Г.Ибраһимов. <b>Дөнья җәһәннәме </b>1) Бик үк тыныч булмаган, ыгы-зыгылы урын. <i>Чөнки «Мәдрәсәнең почмагы – бу дөньяның оҗмахы» дигән сүзнең бу мәдрәсәләргә тугры килмәгәнлегене аңламыш, бу мәдрәсәне «дөнья җәһәннәме» дия инанмыш иде.</i> З.Һади; 2) Бик ерак дип фаразланган, әллә кай җир. <b>Дөнья җимерелмәс</b> «Берни дә, бернинди куркыныч та, зарар да булмас» мәгънәсендә. <b>Дөнья җимерелү </b>Бар да начар булу, яшәүнең кызыгы бетү.<b> Дөнья җимереп </b>1) Шәп итеп. <i>Кичәге приказчик, талчукчы малайлар, бүген карасаң, спекуляция белән дөнья җимереп баеп яталар. </i>Ш.Камал. 2) Бик каты, ташкын булып. <i>Ләкин ары-бире карангаласам да, андый нәрсәләр күзгә күренмәде, халык берсе өстенә берсе утырып, урын өчен талашып, дөнья җимереп баралар. </i>Һ.Такташ.<b> Дөнья җитү </b><i>к. </i><b>дөнья тигезләнү</b>. <b>Дөнья йөзе </b>1) Җир өстендәге тереклек. <i>Килде көннәр, исте җилләр, нинди сулар акмады, Якты ирек көне килде, дөнья йөзен пакьлады. </i>Г.Камал. <i>Мин барам, әлбәт, барам; Бармасам, дөнья йөзе булсын харам.</i> Г.Тукай; 2) Кешеләр арасы. <i>Әнкәсе, акылыннан шашып, көн-төн елый: «Ил алдында мине хур итте, дөнья йөзенә күренерлегем калмады», – ди. </i>Г.Ибраһимов. <b>Дөнья кадәр </b>1) Бик күп; 2) Бик зур. <b>Дөнья кайгырту </b>Дөнья мәшәкатьләре турында уйлау, мал-мөлкәт өчен тырышу, гомумән дөньяны алып бару, дөнья көтү. <i>Килен бүрәнә өстендә дөнья кайгыртып утырганда, Вәлекәй карт белән Сәләхи шулай сөйләшеп утырдылар. </i>Г.Толымбай. <b>Дөнья каруны </b><i>гади </i>Бик саран кеше. <b>Дөнья киң </b>1) «Дөньяда син генә түгел, анда һәртөрле нәрсәләр дә, кешеләр дә җитәрлек» мәгънәсендә; 2) «Дөнья иркен, дөньяда яшәү рәхәт» мәгънәсендә. <i>Син шулай коллыкта йөрсәң, дөнья киң булмас сиңа ---. </i>М.Гафури.<b> Дөнья кичерү </b>Яшәү, гомер итү. <i>Иң ахыр барып, күпер башларында, басу капкасы буйларында чүплекләргә, тиресләргә салынган балчык өйләр, корымлы читән куышлар, үзләренең кайгылы йөзләре, сәләмә кыяфәтләре, бураннарга каршы тора алудан өмет өзгән бер хәлдә дөнья кичерәләр. </i>Г.Ибраһимов. <b>Дөнья корткычлары </b>Җәмгыятькә зыян салучылар, җәмгыятьне таркатучылар. <b>Дөнья кору</b> «Башлы-күзле булып» яши башлау. <i>Шул вакытта язылган «Ак майларда ак вәгъдәләр» безнең гаилә бәйрәме уңаеннан туган җыр булды. Әйбәт итеп дөнья корып яшәп киттек.</i> Кәеф ничек? <b>Дөнья көтә белми торган </b>Тәҗрибәсе булмаган, тормышны алып бара белми торган. <b>Дөнья көтү </b>Яшәү, гомер итү; тормышны (хуҗалыкны) алып бару. <i>Егерме биш яшьләремдә фәкыйрь генә бер кешенең кызына өйләнеп, үз алдыбызда дөнья көтә башладык. </i>Ш.Камал. <i>Бу сугышларны бетерәм дә, авылга кайтып, яңа дөнья көтә башлыйм, элгәреге үчне кайтарам: боярдан басып алган җирләрне мамык кебек йомшартып, кадерләп сөрәм, чәчәм дә адәм кебек көн итәргә тотынам, ди торган иде. </i>Г.Ибраһимов. <b>Дөнья кубару </b>Шау-шу, тавыш-гауга күтәрү, буталчык итү. <i>Кешеләр тыныч кына йон ятышынча сөйләгәндә, сиңа сүз әйтергә ярамый, дөнья кубара башлыйсың. </i>Ш.Камал. <b>Дөнья кубу </b>Бар нәрсәнең асты-өскә килү. <i>Дөнья купты, минсиңайтим! Билләһи менә, карчыктан сорагыз, ышанмасагыз.</i> Ш.Камал.<b> Дөнья куптару </b><i>к. </i><b>дөнья кубару</b>. <i>– Менә ул карарны болар сүзенә карап бозганнар, </i>–<i> диде Нәгыйм, </i>–<i> хәзер дөнья куптармакчы булалар: доклад, концерт, тагын әллә нәрсәләр. </i>Ш.Камал. <b>Дөнья куу </b><i>сөйл.</i> Мал табу, тормышны алып бару өчен тырышу. <i>Шуны куарга, онытырга теләгәндәй, сүз башлыйм: – Һаман дөнья куасыз инде, ә? – Юк шул, улым, дөнья безне куа башлады инде. </i>Р.Мөхәммәдиев. <i>Байдан чыгып, үз тирмәсенә атлау белән, аның җаны әрнеп китте: ул алтмыш ел дөнья куды, Ходайга: «Мал да бирче, бак та бирче!» </i>–<i> дип, моңлык кылды. </i>Г.Ибраһимов. <b>Дөнья кую </b><i>к.</i> <b>дөньядан китү</b>. <i>Күп тә үтми дөнья куйды әнкәсе, Тулды күңелем, ничек итеп әйтәсе. </i>Г.Тукай. <i>Гасимә апаң гына дөнья куйды. </i>М.Гафури. <i>Сугыш бетәргә аз гына калгач, Сафый дөнья куйды. </i>Г.Гыйльманов. <b>Дөнья күкрәтү </b>Бик каты тавышлану, шаулау, шат, күтәренке күңел белән сөйләү. <i>Ләкин көннең иң һәйбәт, кызу вакытында зур өметләр баглап, дөнья күкрәтеп җыр-көй белән тартылган бу ау шатландырмады</i>. Ш.Камал. <b>Дөнья күргән </b>Тәҗрибәсе зур, күпне белгән. <i>Дөнья күргән кешенең сүзләреннән гыйбрәт алып, баш кагып тыңлады егет. </i>Р.Мөхәммәдиев. <i>Аның хуҗасы – дөнья күргән мәрхәмәтле кеше, сезгә яхшы бер бүлмә бирер, бик рәхәт, тынычлап ятарсыз, ял итәрсез, агай-эне бар да шунда, күрешерсез, сөйләшерсез. </i>Ш.Мөхәммәдев. <i>Ул башта, дөнья күргән, күпне белгән адәм дип, Сабирдан тартыныбрак торса да, моның һәр турыда ачыктан-ачык бәргәнен күргәч, берьюлы үзенең Җаббарлыгына төште дә, табам, үзем табам дип, бөтен тирә-якның кызларын саный башлады. </i>Г.Ибраһимов. <b>Дөнья күрү </b>1) Күп җирләрдә булу, сәяхәт итү. <i>Бабайның сүзләрен бик җентекләп тыңлап яттым; үземнең дә аның шикелле йөрисем, аның шикелле дөнья күрәсем, мәшәкать чигәсем килә башлады</i>. М.Гали; 2) Басылып чыгу (китап һ.б.ш. турында). <i>Казанның «Шамил» мәчете имам хатыйбы Мәхмүт хәзрәт Шәрәфетдиннең «Бәхетлеләрнең серләре» дигән яңа китабы дөнья күрде.</i> <b>Дөнья күтәрү </b><i>к. </i><b>дөнья кубару</b>. <i>Партер көчлерәк итеп кул чапты, галерка исә дөньяны күтәрде. </i>Ш.Камал. <b>Дөньялардан имансызлар үтим</b> Сүзенең дөреслеген раслау өчен, карганып әйтелгән сүз. <i>Ялган булса, ике күзем чәчрәп чыксын, дөньялардан имансызлар үтим! </i>Г.Бәширов. <b>Дөнья малы </b>Тупланган мөлкәт, байлык. <i>Дөнья малы – тозлы су: эчкән саен эчәсене китерә.</i> Мәкаль. <i>Дөнья малы, дәрәҗәсе – барсы да ялгандыр ул </i>---. Ә.Каргалый. <b>Дөнья мәшәкате күрү </b><i>к.</i><b> дөнья газабы күрү</b>. <b>Дөнья мәшәкате тату </b><i>к. </i><b>дөнья газабы күрү</b>. <b>Дөнья мәшәкате чигү </b><i>к. </i><b>дөнья газабы күрү</b>. <b>Дөнья минеке </b><i>к.</i><b> дөнья аныкы</b>. <i>Дөнья минеке иде. Бөтен тирә-якта дан тоткан күк бияне узып килү Алмачуар өчен һичкемнең акылына килмәгән бер бәхет иде.</i> Г.Ибраһимов. <b>Дөньяның асты өскә килү </b>1) Җәмгыятьтә һ.б.ш. ниндидер тәртипсезлекләр, чуалышлар, буталчыклар булу турында. <i>Болай да камил булмаган җәмгыятебездә, гаиләдә рольләр бөтенләй үзгәреп, дөньяның асты өскә килү ихтималы хафаландыра.</i> Ватаным Татарстан; 2) Бик нык тәртипсезлек урнашуга карата әйтелә. <i>Казармага барып керсәм, дөньяның асты өскә килеп бара</i>. Г.Ибраһимов. <b>Дөньяның астын өскә китерү </b>1) Җәмгыятьтә һ.б.ш. ниндидер тәртипсезлекләр, чуалышлар, буталчыклар тудыру. <i>Көннәрнең берсендә бу җиргә Иблис коллары һөжүм иткәннәр дә, бар дөньяның астын өскә китереп, гүзәллекне таптап-жимереп, үз тәртипләрен урнаштыра башлаганнар.</i> М.Кәбиров; 2) Бик нык, бик каты. <i>Тышта җил, буран дөньяның астын өскә китерерлек булып кузгалган, дулый. </i>Ш.Камал. <i>Килен белән каенана, дөньяның астын өскә китереп, бик каты талаша.</i> Ватаным Татарстан. <b>Дөньяның әчесен-төчесен күрү</b> Тормышның бөтен кыенлыкларын да татыган, кичергән булу. <i>[Гобәйдулла абзый] Дөньяның әчесен-төчесен күп күргән.</i> З.Зәйнуллин. <b>Дөнья рәхәте </b>Нәрсәнең дә булса бик шәп, бик яхшы булуы. <i>[Байлар] Чиксез саран, комсыз, ач күзле, көнче үзләре, мәңгелек суы эчкән кемсәләр кеби кыланып, көн-төн дөнья малын арттыру кайгысында йөриләр, халык файдасы, дин куәте, дөнья рәхәте өчен гамь чигеп, зарарыбызның муҗибе-сәбәбе булган нәрсәләрне төзәтүгә ярдәм вә тырышлык кылганнары күренми.</i> З.Бигиев.<b> Дөнья сөрү </b><i>к.</i><b> дөнья көт</b>ү. <b>Дөньясын оныту </b>1) Ниндидер сәбәпләр аркасында бер нәрсә белән дә кызыксынмау, бар нәрсәгә дә битараф булу, онытылып йөрү. <i>Үлеп сусаган кеше су күреп суга капланган кебек, үз-үзен белешмичә, дөньясын онытып, мәхәббәт иркенә бирелде. </i>М.Хәсәнов. <i>Биреште Гыйлемхан, үз-үзен кулдан ычкындырды. Җанын кыршау сыман буарга керешкән аваздан котылыр җай тапмагач, кабаланып, дөньясын онытып, бригадир китереп аударган такталарны бакча якка ташырга кереште. </i>Р.Мөхәммәдиев; 2) Төп эшен онытып, икенче эш белән мәшгуль булу.<i> Газизә кайда? Әнә ул теге якта, кухняда, аш пешерүче хатын янында аңар булыша, сөенеченнән дөньясын оныткан, әнкәсе янына да килми: ашлар әйбәтрәк булсын, ди торгандыр. </i>Ш.Камал.<i> Теләсә көлдерә, теләсә елата, тели икән, дөньяларыңны оныттыра белә иде. </i>Г.Бәширов. <b>Дөнья терәге </b>Нинди дә булса таяныч, өмет-ышаныч. <i>Ир-атның дөнья терәге булуын Рухия кадәр аңлаган кеше бармы икән дөньяда?</i> З.Әһлиева.<b> Дөнья тигезләнү </b>Ниндидер ихтыяҗлар үтәлү, борчу-мәшәкатьләр кимү, тынычлану. <i>Ә хәзер дөнья тигезләнеп бара шикелле... Һәрхәлдә, Гасыйм абзаң ашаган-эчкәнне, Гасыйм абзаң кигәнне һәркем диярлек ашый-эчә дә, кия дә.</i> Ә.Еники.<b> Дөнья тоткасы </b><i>к. </i><b>дөнья терәге</b>. <i>Хатыны дуңгыз булып чыккан белән дә бит, дөнья тоткасы ул гынамыни? </i>Г.Бәширов. <b>Дөнья төгәлләнү </b><i>к.</i><b> дөнья тигезләнү</b>.<b> Дөнья туарылу </b>Гадәтләнгән тормыш бозылу, яшәүнең тәртибе чуалу. <i>Бер дә Гафият дигәнчә булмады: каяндыр бу аклар килеп чыкты, дөнья туарылды да китте</i>. И.Гази. <b>Дөнья туздыру </b><i>к. </i><b>дөнья кубару</b>. <b>Дөнья түгәрәкләнү </b><i>к. </i><b>дөнья тигезләнү</b>. <i>Яраткан кешемә кияүгә чыктым, һәм бер елдан көтеп алган сөекле улыбыз Фаил туды. Тормышыбызга ямь өстәлде, дөньялар түгәрәкләнде.</i> Кәеф ничек?<b> Дөнья хәтле </b><i>к. </i><b>дөнья кадәр</b>. <b>Дөнья чаклы </b><i>к. </i><b>дөнья кадәр</b></p></p>
</table>
</body>
</html>