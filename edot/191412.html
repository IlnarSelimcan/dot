 
<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>Сүзлекләрнең электрон фонды</title>
<link rel="stylesheet" type="text/css" href="include/template_styles.css">
<link rel="stylesheet" media="screen,projection" href="include/css/ui.totop.css" />
</head>
<!-- jquery -->
<script src="include/js/jquery-1.7.2.min.js" type="text/javascript"></script>
<!-- easing plugin ( optional ) -->
<script src="include/js/easing.js" type="text/javascript"></script>
<!-- UItoTop plugin -->
<script src="include/js/jquery.ui.totop.js" type="text/javascript"></script>
<!-- Starting the plugin -->
<script type="text/javascript">
$(document).ready(function() {
/*
var defaults = {
containerID: 'toTop', // fading element id
containerHoverID: 'toTopHover', // fading element hover id
scrollSpeed: 1200,
easingType: 'linear'
};
*/
 
$().UItoTop({ easingType: 'easeOutQuart' });
 
});
</script>
 
 
<body class="all" bgcolor="#FFFDD6">

<table width="100%" border="0" >
<b>Таңлат 2015-2017</b><p><p><b>ГОМЕР</b> <i> и.</i> <i> гар. </i> <b>1.</b> 1) Теләсә кайсы тереклек иясенең яшәү халәте, тууыннан алып үлгәнгә кадәр булган физиологик хәле. <i>Ул да бит бу озын гомерләрендә ниләр генә кичермәгәндер</i>. Э.Касыймов. <i>Гомер тирәгемнең һәр яфрагы Вакыт узуларга бик сизгер. Мизгелләре кайчак – тулы гасыр. Гасырлары – тулмас бер мизгел!..</i> Р.Әхмәтҗанов. <i>Әнә бит, алар да яшь булган кайчандыр, аларның да гомерләре гыйш-гыйшрәтсез генә үтмәгән. </i>Ф.Баттал</p><p>2) Җансыз предметларның яки күренешләрнең кулланылышта, гамәлдә булу, хәрәкәт итү чоры. <i>Зиратларны ныграк карый башладылар, зиратларда озак гомергә исәпләнгән чардуганнар, мәрмәр ташлар ешайды, авыл арасы юл тирәләренә агач утырталар...</i> А.Гыйләҗев</p><p>3) Җан, тормыш<i>. Риясыз җан булуыннан чыгып, күз алдына китерергә була: күпме минем ишеләрнең гомерләрен саклап калмагандыр ул! </i>Х.Камалов</p><p>4) <i>күч. </i>Яшәү ләззәте, тормышның мәгънәсе. <i>Күңел сере бар кешенең генә гомере тулы, түгәрәк икән. </i>А.Гыйләҗев</p><p>5) Кеше тормышының билгеле үзенчәлекләр белән аерылып торган бер өлеше, чоры.<i> Алар кыска гына гаилә гомерләрендә дә бер-берсенә ялгышып кына да каты сүз әйтмәделәр.</i> Г.Гыйльманов. <i>--- кызлар гомере күбәләк гомередәй кыска. Аның ихтыярын бездә кем санга суга инде?</i> Т.Әйди</p><p>6) <i>күч.</i> Шактый зур вакыт аралыгы, байтак вакыт<i>. Күпме гомер үзеңне егет булып сизмәгән көе әрәм узган бит! </i>М.Мәһдиев. <i>Көлке түгел диген: күпме гомер минем башны катырды-катырды да инде «оныт», имеш.</i> Р.Мостафин. <i>Ул хәзер бик олыгайгандыр инде. Утыз дүрт ел гомер узды лабаса! </i>Б.Камалов</p><p><b>2.</b> <i>рәв. мәгъ. </i>1) Гомергә, һичбер вакыт, бервакытта да, беркайчан да. <i>Башына да гомер күрмәгән колакчынлы соры бүрек кияр, илле җиденче үлчәмлесен.</i> М.Насыйбуллин<i>. Сәетҗан абый, гомер булмаганча, хатынын этеп, кире залга узды. </i>М.Маликова</p><p>2) <b>гомергә</b> Бөтен гомере буена, яшәгән кадәр, үлгәнче, гомерлеккә, бик озак вакытка. <i>Чәчләр дә, кешеләр дә бер өйрәнгән уңайга ятучан, аннары гомергә шулай кала</i>. Ш.Галиев</p><p>3) Һәрвакыт, гел, гадәти рәвештә<i>. Син, сеңлем, гомергә шундый кызганучан йөрәкле булдың инде. </i>З.Хәким. <i>Телсез йөрде гомергә. Хәзер баеган сергә, – Бик тели сөйләшергә.</i> З.Мәҗитов. <i>Бу шатлыклы көннәре гомергә шулай дәвам итәр дип өметләнә</i>. Ф.Яхин</p><p>4) Мәңге, мәңгегә; бөтенләйгә. <i>Мин килмәгән җиргә гомергә</i>. М.Җәлил</p><p>5) Беркайчан да, һич. <i>Аю белән бүре гомергә дус булмас</i>. Мәкаль.<i> Юк, гомергә башыңа китерә алмаячаксың</i>. Т.Галиуллин. <i>Ашыгып аккан суга карап Торсалар да гел бергә, Елгаларның да ярлары Кавышалмый гомергә.</i> Рәшит Гатауллин</p><p>6) <b>гомердә</b> Беркайчан да, һич бер вакыт, бервакытта да. <i>Гомердә сүгенми торган Кәлимуллинның: «Батырдың, сукин сын!» – дип кычкырган тавышы гына колак төбендә тора.</i> М.Әмир. <i>Харам килешмәгәнне белә иде, бәлки, шуңадыр, гомердә кеше малына кызыкмады, кеше исәбенә яшәргә тырышмады ---.</i> М.Хөсәенов. <i>Гомердә булмаганны, зиратка хатын-кызларны да керттеләр.</i> Г.Гыйльманов</p><p> ◊<b> Гомер бакый</b> 1) Мәңге; мәңгегә. <i>«Әгәр шушы эшең чын икән, гомер бакый бәхиллегем юк, Хәнәфетдин!» – дип үкси-үкси бер җылады да шуның белән тынды. </i>В.Нуруллин; 2) Һәрвакыт, гел, гомер-гомергә.<i> Гомер бакый эзли кеше үзен, Тапса таба мыскал вә граммлап.</i> Ә.Синугыл-Куганаклы<i>. Гомер бакый гаилә нигезенә халыкның үзенә генә хас тәрбия алымнары, гореф-гадәтләре, йолалары, үз-үзен тоту рәвеше, әхлак нормалары, милли үзенчәлекләре салынган.</i> Фән һәм тел. <b>Гомерен бирү</b> Үзен корбан итү, гомерен дә жәлләмәү, башын салу, җанын фида кылу. <i>Гармун хуҗасы илемнең Батыр солдаты иде. Ил өчен авыр көрәштә Газиз гомерен бирде.</i> Г.Зәйнашева.<b> Гомерен кисү</b> Үтерү, һәлак итү, җанын алу<i>. Фашист уты гомерен кискән тәне Ятып калды күпер төбендә. </i>М.Җәлил. <i>Иртәнге саба җиле аңа шифа булып исте, кичке саҗдә җиле гомерен кисте.</i> С.Поварисов. <b>Гомерен өзү</b><i> к.</i><b> гомерен кисү</b>. <i>Тикшерү вакытында куелган сорау да, нәкъ тормыштагыча, катгый булды: «Гөлчәчәкнең гомерен кем, ни өчен өзгән?» </i>М.Насыйбуллин. <i>Гомерләрне өзеп, үлем йөри, Вакыт бирми Төзәлергә йөрәк ярасы.</i> Г.Сәгыйров. <b>Гомерен чикләү</b><i> к.</i><b> гомерен кисү</b>.<i> Татар мәдәниятенең иң якты йолдызларыннан берсен, контрреволюцион милләтчелектә гаепләп, таш капчыкта гомерен чиклиләр ---.</i> Г.Тавлин.<b> Гомер җебе </b>Гомер (<i>1 мәгъ</i>.), аның озынлыгы<i>. Гомер җебе кыска: бер саплам. </i>Н.Гамбәр<i>.</i> <b>Гомер җебе киселү</b><i> к.</i> <b>гомер өзелү</b>. <b>Гомер җебе өзелү</b><i> к.</i><b> гомер өзелү</b>.<i> Аның инде гомер җебе өзелеп бара, ул бик нык авырый, ләкин, терелмәслеген белсә дә, тереләм дигән өмет белән яши иде. </i>Н.Гыйматдинова. <i>Мәңгелеккә тумый адәм баласы, фани дөньяда ул бакыйлык алдыннан сынау үтә, гомер җебе өзелер вакытны беркем дә алдан белми. </i>Р.Якупова.<b> Гомер итү</b> 1) Яшәү, тереклек итү, тору. <i>Хуш, гомер иткән шәһәр! Инде еракта калдыгыз...</i> Г.Тукай. <i>Ярый, тормыш коргансыз икән, бергә-бергә тату итеп гомер итегез, бездән хәер-фатиха шул.</i> Р.Вәлиев; 2) Тормыш алып бару, тормыш көтү. <i>Җимерсәң иде шуларның Дөньясын Пыр туздырып!.. Эх, гомер итсәң иде бер, Үзеңчә тормыш корып!.. </i>Х.Туфан. <i>Кушылгач яратышканнар, гөрләтеп гомер иткәннәр, балалар үстергәннәр.</i> Г.Тавлин. <b>Гомер киселү </b><i>к. </i><b>гомер өзелү</b>. <i>Азмы тапкыр таланды бу җаным, Азмы минем гомерем киселде, Азмы тапкыр үлем каралары Рамкалады минем исемне. </i>Х.Туфан. <b>Гомер кичерү</b> Яшәү, гомер итү<i>. Дүрт якта да җил генә уйный, күрше-фәлән юк, тәгәрәп гомер кичер! </i>Н.Гыйматдинова.<i> Шул нигездә гомер кичердек без. Таллар үсте кабат ничаклы! Яңа өй җиткердек әнкәй белән, Зур тәрәзле, алты почмаклы!</i> Д.Камалетдинова. <b>Гомер көзе</b><i> шигъ.</i> Картлык, гомернең соңгы өлеше<i>. Гомер көзенең яфраклары саргая, тиздән алар, ботагыннан өзелеп, салкын җиргә кунар да тапталыр. Аңа кадәр күрешәсе иде.</i> Н.Гыйматдинова.<b> Гомер өзелү</b> Үлү, вафат булу. <i>Тагын корбан!.. Менә тагын инде Өзелә гомер яшьлек таңында.</i> Г.Сәгыйров. <i>Күргән-белгән сөйли һаман: Көтте, мескен, бизмәде, Гомерләре өзелгәнче Өметләрен өзмәде. </i>Х.Туфан. <b>Гомер сөрү</b><i> к.</i><b> гомер итү</b>. <i>Дәү әнием белән егерме ел гомер сөргәннән соң, Хәйдәр бабай да үлә.</i> А.Расих. <i>Ихтирамга лаек булган һәрбер кеше Кайгыларга батып гомер сөрә хәзер. </i>Х.Туфан. <i>Гаделлек белән гомер сөрү кыен бу дөньяда. Хәйләсез дөнья файдасыз, диләр бит.</i> Г.Тавлин. <b>Гомер таңы</b><i> шигъ.</i> Яшьлек. <i>Андый хәлләрне кыз баланың гомер таңында язмышын имгәтү, кара бәхетсез итү дип аңлый идем чөнки.</i> М.Маликова. <b>Гомер уздыру</b><i> к.</i><b> гомер үткәрү</b>.<i> --- гомернең барлык фани көннәрен сөйгән затың белән бергә рәхәт яшәп уздыр ---.</i> М.Хәбибуллин.<i> Яшерендем яшел сахраларда, Ялгызлыкта гомер уздырам. </i>Р.Бикбаев. <b>Гомер узу</b><i> к.</i><b> гомер үт</b>ү. <i>Гомер үтте, йортка картлык иңде</i>. Р.Зәкуанов. <b>Гомер үткәрү</b> 1) Яшәү, гомер итү. <i>Ул менә шигырь язып, кызлар белән йөреп гомер үткәрә.</i> Н.Фәттах. <i>Яисә Идел буендагы берәр комлыкта аунап гомер үткәрер иде.</i> Г.Гыйльманов. <i>Дуся түтәй гомерен Тимоша исемле ата мәчене тәрбияләп үткәрә. </i>М.Маликова; 2) Вакыт уздыру, вакытны файдасыз, бушка үткәреп әрәм итү. <i>Ник сөймәгән, сөйкемсез ир көе көйләп, яшь гомерен коллыкта үткәрсен соң?! Ярамый яшь гомерне әрәм-шәрәм итәргә.</i> Р.Мулланурова. <b>Гомер үтү </b>1) Адәм баласына бирелгән тормыш еллары узу, вакыт үтү. <i>Үткәннәрем, зәңгәр хыял булып, Йөрәгемдә һаман саклана, Гомер үткән саен матурлана, Кадерләнә бара, сафлана... </i>Х.Туфан. <i>Колонияләрдә, төрмәләрдә гомерем үтте минем.</i> Г.Гыйльманов; 2) Олыгаю, картаю. <i>Агыйделкәйләргә (лә) басма салдым, Үрелеп сулар ала алмадым. Шушы гомерләрнең үтүенә Һичбер хәйлә таба (ла) алмадым. </i>Җыр. <b>Гомер юлдашы </b>Тормыш иптәше, ир яки хатын; сөйгән яр. <i>Сүрелми лә сөюләрем, Сүнми гомер юлдашым...</i> Х.Туфан. <b>Гомер юлы </b>Тормыш, гомер.<i> Гомер юлы тигез асфальт түгел, Чокыр да бар кайбер урында...</i> Х.Туфан. <i>Менә син гомер юлыңны тәмамлап киләсең инде, әни.</i> М.Маликова. <b>Гомер язы</b><i> шигъ. к.</i> <b>гомер таңы</b>. <i>Үзе сизми: гомер язы үткән, Яшимен дип, һаман талпына.</i> И.Әширов</p></p>
</table>
</body>
</html>