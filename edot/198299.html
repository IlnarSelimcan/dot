 
<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>Сүзлекләрнең электрон фонды</title>
<link rel="stylesheet" type="text/css" href="include/template_styles.css">
<link rel="stylesheet" media="screen,projection" href="include/css/ui.totop.css" />
</head>
<!-- jquery -->
<script src="include/js/jquery-1.7.2.min.js" type="text/javascript"></script>
<!-- easing plugin ( optional ) -->
<script src="include/js/easing.js" type="text/javascript"></script>
<!-- UItoTop plugin -->
<script src="include/js/jquery.ui.totop.js" type="text/javascript"></script>
<!-- Starting the plugin -->
<script type="text/javascript">
$(document).ready(function() {
/*
var defaults = {
containerID: 'toTop', // fading element id
containerHoverID: 'toTopHover', // fading element hover id
scrollSpeed: 1200,
easingType: 'linear'
};
*/
 
$().UItoTop({ easingType: 'easeOutQuart' });
 
});
</script>
 
 
<body class="all" bgcolor="#FFFDD6">

<table width="100%" border="0" >
<b>Таңлат 2015-2017</b><p><p><b>КАЛДЫРУ</b>  <i>ф.</i> 1) Китеп барганда, үзең белән алмау. <i>Алар былтыр Ума Башына җыенга кайтканнар иде, шунда, салып куйган җирендә, бөтилеген онытып калдырган. </i>Г.Камал. <i>Гашыйк абзый кисәк кенә сүзен бетереп өстәл яныннан китте һәм скамьяда калдырган колаклы бүреген сыңар кулы белән башына батырып киде дә урынына утырды. </i>Ә.Еники. <i>Тәрәзә рамына кадаган пәкемне онытып калдыра язганым. </i>Ф.Хөсни</p><p>2) Яныннан китеп бару, ераклашу.<i> Урман һәм кырларны, алан һәм болыннарны калдырып, инде өй яки келәт кәрнизендә кыш чыгарга җыенган бу кошлар, гүя, кара каргаларны озатып, үзләре моңаеп калалар, шуңа зык кубалар иде. </i>Г.Хәсәнов</p><p>3) Хәрәкәт иткәндә арттан җиткермәү, башкалардан алга чыгу, бөтенесен дә узып, алдан килү. <i>Икенче: ул хәзер Сабан туенда башка атларны икешәр чакрым артта калдырып, гел беренче килерлек булган бер ат – чабышкы тотарга тели. </i>Г.Нигъмәти. <i>Үзән буйлап бераз баргач, Нуруллин иптәшләрен арттарак калдырып үзе алга китте. </i>А.Шамов. <i>Җыйнак гәүдәле ат күрше колхоз чабышкысын, ким дигәндә, дилбегә буе артта калдырган иде. </i>Р.Мөхәммәдиев</p><p>4) <i>юкл. форм. </i>Нәрсәне дә булса һәрвакыт үзе белән йөртү, үзе янында тоту. <i>Имеш, ди, «Капитал»ны яныннан калдырмый иде, имеш, Николай патша заманында тоткынга эләксә, шул «Капитал»ны соратып ала, сөргенгә җибәрелсә, култык астына кыстырып китә, ди. </i>Г.Ибраһимов</p><p>5) Килеп җитмичә, ара ясап туктау. <i>Сәлим җиде-сигез адым ара калдырып, аның каршысында туктап калды. </i>Г.Гобәй.<i> Беркөнне Миңнулла, Гафият һәм тагын берничә кеше атларын урман буенда калдырдылар да, тездән җепшек кар сөреп, нарат агачлары арасына кереп киттеләр. </i>И.Гази</p><p>6) Нәрсә белән булса да өстеннән бастыру, басылып аста калу. <i>Хәзер ул чишмә челтерәми, Җәләй аның кояшта уйнаган нурлы күзен җир катламы астында калдырды. </i>Н.Хәсәнов. <i>Теге Гәрәй әйтә, аларны тактага салып, күмеп калдырырга кирәк, ди. </i>Ш.Камал</p><p>7) Килгәнен, булуын белдереп, хәбәр итеп куеп китү; тапшыру өчен бирү. <i>Мин аңа өйдә язу калдырдым. </i>Р.Ишморат. <i>Менә абзагыз сезгә юл садакасы биреп калдырды. </i>Г.Камал</p><p>8) Үзеннән соң берәр башка күренешнең, халәтнең барлыкка килүенә сәбәпче булу. <i>Миндә онытылмас бер җәрәхәт калдырдыгыз. </i>М.Гафури. <i>Алар, караңгыланып килә торган һавада кинәт ялтырап, үзләре артыннан куе кара төтен калдырып шартлыйлар. </i>А.Шамов. <i>Ярый әле күзгә-башка тимәде, берданка атуга ярылып китеп, Илдарның уч төбен чәрдәкләде, Фәритнең өске ирененә мәңгелек җөй ясап калдырды. </i>Г.Гобәй</p><p>9) Өлеш итеп бүлеп алу, аерып кую, бүлеп алып саклау. <i>Сиңа дип аш калдырган идем. </i>Г.Камал. <i>Получка саен кесәдә икмәклек-тозлык, чәйлек-шикәрлек калдырам. </i>Ф.Хөсни</p><p>10) Ниндидер максатка яраклаштырып, сайлап алып калу. <i>Һәр елны нәселгә калдырган бер әтәчен күршесенең усал әтәче талап аптыраткан. </i>Г.Әпсәләмов. <i>Саламны ул [Фәйзи Әхмәтович], әрәм-шәрәм итмичә, көздән үк терлек амбарлары янына кайтарып өйдергән, бәрәңгене дә башкаларга караганда күбрәк калдырган. </i>Г.Ахунов</p><p>11) Тәмам юкка чыгармау, бөтенләй, тулысынча бетермәү. <i>Запаста берәр генә граната калдырырга</i>. Ә.Айдар. <i>Разведкадан кайтучыларга кечкенә генә булса да бер өй калдырганнар икән. </i>Г.Бәширов. <i>Бездә җыен йоласы буенча беренче җамаякны калдырырга ярамый дип, Тимербай үзенә бирелгән җамаякны төбенә кадәр эчеп бетерде. </i>М.Гали // <i>юкл. форм. </i>Тулысынча, соңгысына кадәр бетерү, юкка чыгару, юк итү. <i>Авылны, бернәрсәсен калдырмыйча, иң соңгы каралтысына кадәр яндырдылар. </i>А.Шамов. <i>Бер кантарын калдырмыйча тырмала. </i>И.Гази</p><p>12) Үзеннән соң кемнеңдер карамагына тапшыру, файдалану өчен бирү, милеккә, мираска хуҗа итү. <i>Бу иске өйне сиңа калдырам, үзем сарайга күчәм. </i>Д.Аппакова. – <i>Бөтенесен сиңа калдырабыз, сиңа ышандырып куябыз, – диделәр. </i>Г.Бәширов. <i>Булган гомерендә халкына хезмәт күрсәтүдән башканы белмәгән, әдәбиятыбызның алтын хәзинәсен тәшкил итәрлек әсәрләр калдырган шәхеснең якты рухы каршында баш ияр өчен туган мөмкинлек иде бу! </i>Э.Шәрифуллина</p><p>13) Торышын, хәлен, күренешен, эчтәлеген үзгәртмәү, элекке рәвешен саклау, ничек булган, шул килеш саклау. <i>Без болай гына калдырсак, фермадан файда урынына зыян гына булачак колхозга. </i>Ә.Айдар. <i>Карт, ул мәсьәләне озайтмыйча, шулай гына калдырырга тиеш күреп, башка сүзгә китте. </i>Ш.Камал</p><p>14) Нәрсәне дә булса бирмичә, үзенә алып калу, биреп бетермәү. <i>Кысык күзле кеше мылтыкны үзендә калдыру өчен тарткалашып тормады. </i>Г.Гобәй. <i>Югары сорт мехлардан бер тюк үзенә калдырып, аның урынына хлам җибәрткән. </i>Ш.Камал</p><p>15) Нәрсәнеңдер хозурында, иркендә калырга мөмкинлек бирү, юл кую, ирек бирү. <i>Әгәр эскертне тычканнар ихтыярына калдырсаң, язга кадәр алар аны турап, тетеп бетерәчәкләр. </i>А.Шамов. <i>Менә ул иң биек агачлар башында соңгы мәртәбә ялкынланды да, бу һәлакәт чокырын караңгылык ихтыярына калдырып, бөтенләй сүнде. </i>Г.Бәширов</p><p>16) Нәрсәнеңдер яки кемнеңдер янында, кем беләндер күзгә-күз яки үзе генә япа-ялгыз калуны сорау, калырга мәҗбүр итү. <i>Нәкыя ханым, Ганбәр, сез мине Бәкер абзый белән генә калдырсагыз иде. </i>М.Фәйзи. <i>Тик нәрсә генә тәкъдим итсәк тә, Артыкбикә бездән үзен калдыруыбызны үтенде. </i>М.Әмир</p><p>17) Мәхрүм итү; югалту. <i>Шулай ук әнисез дә калдырдылармыни инде сине, кызым. </i>Г.Гобәй. <i>Беребез дә күрмәгән машина өчен зык килеп төн йокысын калдырмасалар, башка эшләре юктыр шул… </i>К.Нәҗми</p><p>18) Чакырмау, арасында катнаштырмау. <i>Беркөннәрдә кызлар җыены җыйган, шунда күршедә тора торып, мине утыртып калдырган. </i>Г.Камал</p><p>19) Ниндидер максатлардан чыгып тоткарлау, җибәрми алып калу. <i>Нинди юллар табып экспедицияне тагын беразга калдырырга да тагын ун гына метр бораулап карарга! </i>А.Әхмәт. <i>Аны яшерен эшкә калдырганнар булса кирәк. </i>А.Шамов. <i>Сабакны белмәгән өчен әллә нигә бер мәктәп ягарга калдыра икән, аның өчен Хәлимнең бер дә исе китми: ичмасам, бер рәхәтләнеп көлдә бәрәңге пешерә ул. </i>И.Гази // Эш урынында алып калу, эшеннән җибәрмәү. <i>--- хуҗа булып районга кем килсә дә, мине эш урынымда калдырсалар да, китүемне үтенсәләр дә, шуңа хәтле мин мәгариф бүлеген синнән арындырам.</i> Г.Мирһади. <i>Полковник Һайдельне аерым чит ил батальонының командиры итеп калдырырга боерам. </i>Т.Гыйззәт. <i>Гвардия капитаны Шахов, Харрасны санитар итеп минем янымда калдырды. </i>Ә.Айдар</p><p>20) <i>сөйл. </i>Класстан класска күчермәү. <i>Мотлакан, сыйныфларында калдырырлар. </i>Ф.Әмирхан. <i>Урыс теленә җитәрлек дәрәҗәдә игътибарлы булмаган укучыларны ул әледән-әле чиреккә, еллыкка «начар» кую белән, икенче елга класста утыртып калдыру белән куркыта. </i>Н.Фәттах</p><p>21) Ташлап чыгып китү; дошман кулына бирү. <i>--- йортларын калдырып, казак канаты астына сыгынган ---. </i>Ш.Усманов. <i>Мәскәүне Наполеонга калдырган да, Наполеонны Мәскәүдән куган да без булдык. </i>М.Гафури. <i>Бүген 21 нче октябрьдә безнең гаскәрләр каты сугышлардан соң Харьков шәһәрен калдырдылар. </i>Г.Гобәй</p><p>22) Ташлап китү, ярдәменнән, тәрбиясеннән мәхрүм итү. <i>[Сәмигулла абзый] Ерак китмәде китүен, каршы якта иске өен сипләп торгызды да, хатыны белән бишектәге Байтирәген калдырып, биш-алты өй аша гына яшь хатынга йортка керде.</i> М.Галиев.<i> – Әткәй, карт көнемдә ялгызымны калдырдылар дип рәнҗемә, үлсәк, бәхил бул! – диделәр дә, үзләре теләп, кызыл байрак астында фронтка киттеләр. </i>Г.Ибраһимов. <i>Йосыф мирза хатынының кабер ташына алтынсу хәрефләр белән шулай яздырды: «Казан каласыннан Нугай иленә килен булып төшкән Мәхмүт хаҗи кызы, --- игезәкләре Сөен бәк олан белән Сөем тутыйны калдырып, дарелфәнадин дарелбәкагә рихләт итте». </i>Р.Батулла</p><p>23) Яннарыннан читкә җибәрмәү, үзләре янында яшәтү. <i>Өлкән балаларны кайтарып булмый инде, төпчегебезне яныбызда калдыру өчен, башлы-күзле итү дәртенә керешә башлау кирәк. </i>Я.Зәнкиев</p><p>24) Тиешле урынга бармый калу, тиеш эшне башкармау. <i>Кайтма сабак калдырып дип, анасы күп таяклады, үги ананың чыраларыннан аркасында, беләкләрендә кара янмаган урын аз калды. </i>Г.Ибраһимов. – <i>Моннан соң, улым, дәрес калдырып --- йөрмәссеңдер бит инде?! – дип сорады әнисе. </i>А.Әхмәт. <i>Намаз калдырганга атаңның да бер дә ризалыгы юк. </i>Ф.Әмирхан</p><p>25) Шуннан ары узмау, шуның белән чикләнү, артыгына тотынмау. <i>Икесен дә телдә генә калдырдылар. </i>А.Шамов</p><p>26) Сөйләгәндә, язганда, вакыйгалар эзлеклелегеннән нәрсәне булса да әйтмәү, төшерү, сикертеп үтү. <i>Нәбир әфәнде сөйләмәгән иде дип, боларны язмый калдырса, һичшиксез, хикәянең бер чите китек булачак. </i>Ә.Фәйзи. <i>Хәмзә байны бер якта калдырып, аның балаларының кыланышларын тәнкыйть итәләр. </i>Ф.Әмирхан. <i>Ахун, халык авызында үзенә каратып сөйләнгән кайбер гайбәтләр белән багланышлы бу эшне бер якка калдырып, сүзне туйлар, никахлар, мәҗлесләр тирәсенә күчерде. </i>Г.Ибраһимов</p><p>27) Күтәреп чыкмау, игътибарны юнәлтмәү. <i>8 нче ротаның солдатлары бу эштә фельдфебельне гаепләп, аны полк штабы аркылы җавапка тарттырырга дип йөрсәләр дә, рота командиры аны яклап, бу нәрсәне басып калдырды. </i>М.Гали</p><p>28) Тайпылу, читләтеп үтү. <i>Күзең йомсаң, Бишбалтаны бер якта калдырып, Юдино станциясенә баргандай буласың. </i>Г.Гобәй. <i>Сәлим белән Кәли Акбүзне ияртеп чыктылар да каланча сукмагын сулда калдырып узып китә башладылар. </i>Г.Гобәй</p><p>29) Эшнең вакытын икенче срокка күчерү, вакытлыча чигерү. <i>Әхми миннән судта ниләр булганын сораган иде дә, мин, кат-кат сөйләмәс өчен, сез килгәч сөйләргә дип калдырган идем. </i>Г.Камал. <i>Әйтеп үттем бит инде, мине бер елга калдырдылар. </i>А.Шамов</p><p>30) Нинди дә булса максатларда арттанрак килүен яки калуын сорау. <i>Ильинны артта андый-мондый хәл була калса дип калдырдым… </i>Ә.Айдар</p><p>31) Нидер эшләп яки сөйләп торганда, шул эштән, сүздән туктатуны сораганда, туктатканда кулланыла. <i>Әй, калдыр әле, андый ялтыравыклы әйберләргә кызыкма! </i>Т.Гыйззәт</p><p>32) Ниндидер хәлгә дучар итү, берәр хәлгә төшерү. <i>Фазыл бу турыда әйтеп Хәлимне уңайсыз хәлдә калдырасы килмәде. </i>Г.Гобәй. <i>Гали мулланың байлар файдасына гына эшләп килүен бер-бер артлы санап биреп аптырауда калдыра. </i>М.Фәйзи</p><p>33)<i> юкл. форм.</i> Нинди дә булса чаралар күреләчәген кисәтү, куркыту, янауны белдерә.<i> Мин әле сине болай гына калдырмам, җиде буыныңа җитәрмен. </i>Г.Камал.<i> Елама, туташ, мин аны – татар кызын, татар милләтен мыскыл итүче жуликны – болай гына калдырмам. </i>Т.Гыйззәт</p><p>34) <i>юкл. форм. </i>Барын да эшләү, теләгәнен ахырга кадәр әйтү, ни теләсә, шуны кылану һ.б. аңлата. <i>Кыйммәтле рестораннарга, казиноларга, төнге клубларга йөр, мода күргәзмәләрен, вернисажларны, театр премьераларын калдырма. </i>Р.Мирхәйдәров.<i> --- акылдан язу, җенләнүләрнең берсен дә калдырмый. </i>М.Гали</p><p> ◊ <b>Калдырып китү </b>Ташлау, мөнәсәбәтләрне өзү. <i>Мин аңардан әллә кайчан киткән булыр идем инде, тик кызым турында уйласам, аңа гомер буе: әтиең юк, яисә әтиең сезне ташлап киткән яки әтиегезне калдырып киткәнсез, дип әйткәннәрен күз алдына китерсәм, йөрәгем бозлана.</i> Ф.Углов</p><p> <b>Калдыра бару </b>Даими рәвештә бер өлешне аралап аерып калдыру. <i>Моның өчен яхшы нәселле яңа сыерлар сатып алу да кирәкми, моның өчен бары үзебезнең шул күп итле сыерларның бозауларын гына ферма өчен калдыра барырга кирәк. </i>Ә.Еники</p><p> <b>Калдыра башлау</b> Калдырырга тотыну.<i> Торган саен зирәкләнә баруы белән колыным күрше-күләнне дә гаҗәпкә калдыра башлады. </i>Г.Галиева.<i> Университетта дәресләрен дә калдыра башлады.</i> Мәйдан</p><p> <b>Калдыра килү </b><i>к.</i><b>калдырып килү</b>.<i> Ләкин ни өчендер язарга ашыкмыйм, аны һаман алдагы көнгә калдыра килә идем. </i>М.Әмир. <i>Һәр председатель бу эшне үзеннән соңгы алмашына калдыра килде. </i>Н.Хәсәнов</p><p> <b>Калдыра төшү </b>Тагы да бераз калдыру</p><p> <b>Калдырып килү </b>Һәрвакыт, даими калдыру, үтәлү вакытын туктаусыз чигереп тору. <i>Эш менә нәрсәдә, Фәтхи: без синең белән минем күчү турында, миңа лаек эш табу турыларында сөйләшәбез, әмма шактый бер әһәмиятле мәсьәләне ничектер читтә калдырып киләбез. </i>Ш.Камал.<i> Антракт вакытында ничә мәртәбә сөйләргә дип авызымны ачсам да, кайтканда иркенләп аңлатырмын дип, ниятемне озату вакытына калдыра килдем.</i> М.Юныс</p><p> <b>Калдырып тору </b>Хәзергә, вакытлыча калдыру. <i>Ә инде Биктимер абзыйны кулга алуны калдырып торырга мөмкин. </i>Т.Гыйззәт. <i>Югыйсә аларның барысының да төп эш урыннары бар бит, кем табип, кем журналист ---, ә милләт дигәндә, --- гаиләләрен дә калдырып торып, --- ерак юлга чыгып китәләр.</i> Ф.Бәйрәмова</p></p>
</table>
</body>
</html>